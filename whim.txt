نفس انسان به تمامی اسماء الهی دسترسی دارد. اما هوای نفس، این اسماء را بدون رعایت نظم، زمان، مکان و تناسب‌های وجودی به یکدیگر ربط می‌دهد؛ ارتباطی جعلی که نه در واقعیت هستی، بلکه در خیال و دروغ شکل می‌گیرد. چنین پیوندی، برخاسته از غفلت از حقیقت وجود است و هر نیرویی در انسان که امکان چنین دروغ‌پردازی‌ای را فراهم کند، می تواند وسیله ای برای پرستش هوای نفس قرار گیرد.
مثلا، از این منظر، حتی می‌توان از نیاز طبیعی به غذا نیز سوءاستفاده کرد و پرخوری را لذت‌بخش جلوه داد. در حالی که در وجود واحد، پرخوری نه تنها لذت‌بخش نیست، بلکه برخلاف تناسب با ساختار وجودی انسان و غذاب آور است. اما هوای نفس با جعل لذت، دروغی می‌سازد که شیوه خوردن ناپسند را دلپذیر می‌نمایاند.
خداوند تنها معبودی است که شایسته‌ی عبادت است. حقیقت وجود به مراتب پایین‌تر نازل میشود تا جایی که به نفس و شهوات انسان نیز می‌رسد و آنان نیز حقند . در هر مرتبه‌ای از هستی، پرستش خداوند ممکن و لازم است. مسئله، نفی نعمت‌ها و شهوات نیست؛ بلکه شناخت جایگاه و ارتباط آن‌هاست. انسان در این جهانِ مادی، می‌بایست از طریق همین شهوات، خدا را پرستش کند؛ اما به شرطی که در شهوت توقف نکرده و از مسیر بازماند، به پروردگار خویش رجوع نماید و از زمانِ حال به زمانِ نوین عبور کند.
اگر انسان در وجود، که پیاپی در حال تنزیل است، وقفه نکند، تنها برخی از اسماء و اندکی از روابطشان را درک می‌کند، بی‌آنکه همه آنها و رابطه‌ی میان آن‌ها را به درستی ببیند. شناخت رابطه‌ی میان اسماء، توقف در مراتب وجود را می‌طلبد تا وحدت حقیقی هستی مشهود شود. این وحدت وجود است که باعث وجود ارتباط بین اشیاء است. آن‌گاه شخص درمی‌یابد که اشیاء، غرایز، و انسان‌ها همگی جلوه‌هایی از اسماء الهی‌اند و تنها در نور وحدت، معنا می‌یابند.
وقتی کسی در ساحت وحدت اقامت گزیند و جولان دهد، و سپس به عالم ذهن بازگردد، آنگاه رابطه‌ی میان اسماء و اشیاء را خواهد دید؛ رابطه‌ای نه ذهنی، بلکه وجودی. مثلا، همان‌گونه که ذوالقرنین، مانند دیگر انسان‌ها، ابزارها و اسبابی در اختیار داشت، آنچه او را متمایز می‌کرد، «اتباع اسباب» بود. این پیروی، از درک وحدتی برمی‌خاست که فراتر از ماهیت اشیاء است؛ ماهیتی که زبان می‌سازد تا بر اجزای متکثر هستی نام نهد.
آن کسی که در ساحت وجود وقفه کرده و به حق نظر دارد، اخلاق می‌آفریند؛ زیرا اسماء الهی در وجود او متناسب شده‌اند. مثلا وقتی از ذوالرنین می‌پرسند آیا مالی می خواهی که تو برایمان سدی بسازی؟ می‌گوید: «قوای خود شما را می‌خواهم». این اخلاق است. و خلق این اخلاق، نه فقط محصول شناخت تمایلات مادی خود و مردم است، بلکه ثمره‌ی درک پیوند حقیقت اشیاء است، که حکم میکند مردم در ساختن سد کمک کنند و برای امنیت خود تلاش کنند. از همین‌رو، ذوالقرنین، نه تنها از مردم کمک می‌خواهد، بلکه به‌درستی ترتیب و زمان‌بندی ساختن سد را مشخص می‌کند. این یعنی عبادت در بالاترین شکل آن: همراهی با حق در همه مراتب تنزیل.
چنین انسانی در مواجهه با غرایز، آن‌ها را وسیله‌ی رشد و کمال می‌بیند و با درک نسبت‌های میان آنها، بهترین رفتار را برمی‌گزیند. نقص‌های خود را می‌شناسد، مهم‌ترین‌شان را هدف قرار می‌دهد و از طریق عرضه‌ی آن‌ها به خدای خویش، اسم مناسب نقصش را دریافت می‌کند و از درخت اسماء میوه ای که مناسب قامت وجودی اوست را می چیند، این شناخت، نه به‌معنای نفی نقص، بلکه به‌معنای حرکت در صراط مستقیم است که همه موجودات ناقص در آنند، چه همگی فقیر خداوندند. سپس این عارف، علمش زیاد میشود و به رحمت و نعمت خدا پی می‌برد (الذین أنعمت علیهم) و در پرتو همین معرفت، به وقت نو وارد می‌شود، گناهانش آمرزیده می‌شود و بار دیگر در مراتب وجود توقف می‌کند، تا نو شدن جهانش تکرار شود.
چنین شخصی هوای نفس را نمی‌پرستد، زیرا به‌طور دائم، از دنیای ذهن (آنچه نفس بر او عرضه میکند) با قلبش به رب خویش رجوع می‌کند و از آن‌جا به عالم ذهن باز می‌گردد، در حالی‌که وحدت اشیاء را شهود کرده است. در نماز نیز، حواسش به اطراف نیست، زیرا همه‌ی علم پیشین خود را وانهاده و از خداوند، علم نو خواسته است. قلبی که چنین می‌کند، قلبی سالم است، چرا که خداوند را در همه‌ی مراحل تنزل، عین حق می‌بیند. پس اگرچه می‌خورد، شکم‌پرست نیست، و اگرچه لذت می‌برد، لذت‌پرست نیست.
در مقابل، انسانی که همواره از وضع موجود شکایت دارد، در پی زمینه‌سازی برای دروغ‌پردازی است؛ می‌کوشد بعضی اسماء الهی را به دروغ به هم ربط دهد، بی‌آن‌که وسعت وجودی‌اش توانایی دربرگرفتن همه‌ی آن اسماء را داشته باشد. اگر نسبت به این دروغ غافل باشد، «مغضوب» است و اگر بر آن اصرار ورزد، از «ضالین».
در نهایت، بسیاری از روایت‌هایی که انسان برای توجیه اعمالش، برای خودش نقل می‌کند (self-dialog)، نه بیان حقیقت، بلکه وسیله‌ای برای پرستش غیرخدا هستند. مثلاً پرخوری حقیقتاً لذت‌بخش نیست، دزدی مطلوب انسان نیست، و جنایت آرام‌بخش جان او نیست. این‌ها جلوه‌های دروغ‌اند.
چون شخص برای پرستش هوای نفسش، قوای تغذیه، قوای امنیت خواهی، قوای زیبایی خواهی، قوای جنسی و دیگر قوای خویش (self-abuse) یا دیگران (predator/abusive) را به سوء استفاده میگیرد، همواره در رنج و عذاب است. ولی اگر از این قوای نفسش که اسماء مقدس و خوب خدایند باز به رب احد واحد مراجعه کند، از پرستش هوای نفس میگریزد زیرا پرستش یعنی حقیقت اسماء را از منبع اصلی آن دیدن. در این حالت، حق میان شخص و هوای نفسش حائل می شود، چرا که شخص بجای رو کردن به هوای نفسش و توقف در شهوت، به ربش که شهوت را به او داده رو کرده پس رب بین او و هوایش قرار میگیرد. یعنی تا هوای نفس از شخص در خواست کرد که از قوای خود یا دیگران را سوء استفاده کن چراکه این برای ابد ادامه خواهد داشت و تو خلدان خواهی یافت، شخص باید بگوید تو این اسماء را از گنجینه ای برداشتی که از ناحیه رب من به من داده شده است و من در هنگام هبوط به این دنیای ذهن، روابط آن را دیدم و میدانم که تا کجا و چگونه می توانم از آنها بهره مند شوم و این توجه من به حقیقت این اسماءی است که تو برایم آورده ای.  این برخورد با هوای نفس، شدنی نیست مگر با دیدن وحدت موجود میان خود، اشیاء و همه جهان و این دیدن شدنی نیست مگر با توقف در وجود در همه مراتب تنزیل. 
بحث سیاسی
همواره اهلی در تلاشند تا با استناد به اخباری که اصولا قابل بحث و جدلند، به تولید قوانینی بپردازند که انسان را از توجه به حقایق بی نیاز کند و بهشت را تضمین کند و در دروزخ را ببندد.
بر اساس آنچه آمد، قوانینی که از بیرون، و بی‌آنکه وسعت معرفتی شخص آن را دریابد، بر او تحمیل شود، نمی‌توانند موثر و مشروع باشند. شخص باید در تمام مراتب تنزل حق توقف کند، تا ارتباط میان همه‌ی اسماء را دریابد و کتاب حکم خویش را بخواند؛ کتابی که در آن، نیازها بر مبنای شهود و درک وحدت، معنا می‌یابند. بی‌گمان بسیاری از این خوانش‌ها منطبق بر سنن رسیده از پیامبر و اهل بیت اوست، چرا که بسیاری از اجزاء زندگی بشر مدرن شباهتی بی شبهه به زندگی گذشتگان دارد. 
دنیای نو با ظهور پدیده هایی چون صنعت چاپ، تلفن، اینترنت، برق، حمل‌ونقل سریع، بیمه، بانک، جبر، حساب دیفرانسیل، احتمالات، آنتی بیوتیک، انفجار جمعیت، صلاحهای کشتار جمعی، پلاستیک، خطر نابودی کل محیط زیست و اکنون هوش مصنوعی – تفاوت بنیادی با دنیای سنتی دارد. تطبیق معرف قدیم با این دنیا، نیازمند مدل‌هایی با پیچیدگی بیشتر و تعدد تصمیم گیری ها  است                    (Model Complexity/Decision Theory). یعنی در دنیای نو، اجزای کوچک فراوانی گرد هم می آیند و مجموعه های بزرگتر با کاربردی کاملا متفاوت با تک تک اعضا را می سازند. مثل شرکت های پرجمعیت. در عین حال قضاوت در مورد یک سیستم پیچیده، قضاوت در مورد تک نک اعضا را آسان نمیکند. این پیچیدگی به هیچ عنوان به معنای بی فایدگی متون قدیم نیست. بلکه فقط به این معناست که تجلی مفاهیم آن متون هم در موارد کوچکتر و جزئی تر و هم در ساختارهای کلی تر قابل مشاهده هستند. شاید نتوان به راحتی دیگر شخصی را کافر و مشرک خواند زیرا ممکن است در طول زندگی، طریق حقیقت را، همراه با نواسانات فراوان بیابد.
بدین ترتیب، در این دنیا ما نیازمند دانش فراوان و آموزش هستیم تا بتوانیم در لحظه حال نقوص خویش را بیابیم و طلب مغفرت کنیم. جالب اینجاست که دقیقا به دلیل وجود این پیچیدگی، امکان طلب غفران نسبت به قدیم به مراتب بیشتر است.
والسلام
